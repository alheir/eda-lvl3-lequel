gua,Guaraní
1Coa co cuatia Jesu Cristo moñemoñajaré ypycue guare. Jaé Davidrejegua, ja Abraamrejegua avei.
2Abraam omoñemoña Isaácpe: Isaac omoñemoña Jacobpe: Jacob omoñemoña Judape, ja tybyracuerape: 3Juda omoñemoña Farespe ja Zarape pe Tamargui: Fares omoñemoña Esrompe: Esrom omoñemoña Arampe: 4Aram omoñemoña Aminadabpe: Aminadab omoñemoña Naassónpe: ja Naassón omoñemoña Salmónpe: 5ja Salmón omoñemoña Boespe Racabgui: ja Boes omoñemoña Jobedpe Rutgui: ja Obed omoñemoña Jessépe: 6ja Jessé omoñemoña pe mburuvicha guasu Davidpe.
Pe David omoñemoña Salomónpe pe Urías rembirecocue gui: 7ja Salomón omoñemoña Roboampe: ja Roboam omoñemoña Abíape: ja Abía omoñemoña Asape: 8ja Asa omoñemoña Josafatpe: ja Josafat omoñemoña Jorampe: ja Joram omoñemoña Ozíaspe: 9ja Ozías omoñemoña Joatampe: ja Joatam omoñemoña Akázpe: ja Akáz omoñemoña Ezekíaspe: 10ja Ezekías omoñemoña Manaséspe: ja Manasés omoñemoña Amónpe: ja Amón omoñemoña Josíaspe: 11ja Josías omoñemoña Jeconíaspe ja tybyracuerape oyereraja rire guare Babiloniape.
12Upegui oyebyparire pe Babiloniape oyereraja jaguegui pe Jeconías omoñemoña Salatielpe: ja Salatiel omoñemoña Zorobabelpe: 13ja Zorobabel omoñemoña Abiudpe: ja Abiud omoñemoña Eliakímpe: ja Eliakím omoñemoña Azorpe: 14ja Azor omoñemoña Sadocpe: ja Sadoc omoñemoña Akímpe, ja Akím omoñemoña Eliudpe: 15ja Eliud omoñemoña Eleazarpe: ja Eleazar omoñemoña Matánpe: ja Matán omoñemoña Jacobpe: 16ja Jacob omoñemoña Josépe, pe María mena: pe María voi Jesús joa jague pe oyee vaecue Cristo.
17Upeichavó oime umi ñemoñajaré retacue Abraam guive David peve catorce; ja pe David guive oyereraja peve Babiloniape ojupity catorce ñemoñajaré; ja upegui oyeby guive pe Babiloniape oyereraja jaguegui Cristo peve ojupity catorce ñemoñajaré.
18Ja oyeju coicha oñemoña jaguâ Jesu Cristo. Pe isŷrâ María omeê racaé iñeê Josépe omenda jaguâ jese, ja oico mboyve oñondive yepe, jae oyeyuju jygueguasumajá Espiritu Santogui. 19Upei catu imenarâ José, caraí iyojeipyré voí, ndoipotaigui jêrâcuâ vaí jaguâ ichugui, opoiucase ichupe iñeêgui kîrîrîjame. 20Upeyave jiâ pype jina ichupe oyapo jaguâ upea, sapya Ñandeyára remimbou yvapegua oyejechauca ichupe ikepe, ja jei ichupe: Nde, José, David raŷ, ani rekyjŷyé reí rerojory jaguâ nerembirecorâ co Maríape: Upe oñemoñáva jyguepe, upeva Espiritu Santoguiguante. 21Ja jae imembyráne, ja pe Mitâ cuimbaepe imemby rembojéra vaerâ Jesús. Jae voínte oicone umi oyejegua Repŷjárâ iñangaipágui. 22Âmbae voí oyeju vaecue oico jaguâ jecope pe Ñandeyára ñeêngue jeiuca vaecue pe ñemoñeêjaré yururupi: 23Maêke! peina oimene cuñatâí imârâŷva jygue guasu vaerâ ja imembyrá vaerâ, ja pe Mitâ cuimbae pe imemby, oñembojérane Ichupe Emmanuel, Tûpâ Ñandeyára ñanendivegua yaemo avañeême. 24Upei catu opaŷma rámo José okejágui, oyapo voí pe Ñandeyára remimbou oyapoucá jagueicha ichupe, ja oguerojorŷ jembirecope jogape. 25Opaichavévo ndoicoi jendive imembyrá peve. Ja ombojéra pe imemby cuimbaepe Jesús.

1Uperamo, joarire Jesús isŷgui pe Belén Judea retâmeguape, oico ramo guare mburuvicha guasu ramo Herodes, sapya ôguajê Jerusalempe caraí iñarandúva cuera ou vaecue Orientegui, cuarajy resê coty guivo, oporandúvo: 2¿Mamôpa oime cu joa ramôva Judio ruvicha guasurâ? Ore rojecha raé pe yasytata jeseguare (iyestrella) pe Orientepe ja royú rombuetévo Ichupe. 3Upei catu ojenduma ramo pe jêrâcuâ pe mburuvicha guasu Herodes, ipya tarová, ja upeicha avei umi Jerusalemŷgua yoa. 4Upévareje jae ombyatyucápá umi paiguasupe ja umi iñarandúva upepeguape, ja oporandu ichupecuera mamópanerae oñemoña jaguâ reje Cristo? 5Ja jaecuera jei ichupe: Belénpe, Judea retâmeguape, oîjaicha voí Santa Escriturape oyee jagueicha pe ñemoñeêjaré yururupi: 6Ja nde, Belén co Judá retâmegua, nde ndajaei pe mîchîetevéva umi Judá ruvichá apytepe: ndejegui voí osê vaerâ peteí mburuvicha guasu, co Cherejegua Israel rerecuárâ jenonderâ.
7Upei catu Herodes ojenôi ñemijápe umi iñarandúvape cuera, ja oporandu andu ichupecuera aracaépa oyecuaa raé pe yasŷtatá? 8Ja jae omondo ichupecuera Belénpe, jeivo: Tapejó amó, ja peporandu andu pe Mitâ reje, ja peyuju rire Ichupe, peyu yeby che momaranduvo, aja jaguâ che avei ambuetévo Ichupe. 9Upei catu ojendu ramo jaecuera pe mburuvicha guasu jei vaecue, oyeói, ja pe yasytatá avei ojecha vaecue pe Orientepe, jenonderâ oguata oicovo ôguajê meve pe Mitâ oîjá ári, ja upepe opyta. 10Ja ojechama rámo opytámajá pe yasytata jory yoa obyájápe. 11Ja oike pypé pe ogape, ojecha pe Mitâme isŷ María ndive, ja oñesû ja ombueté Ichupe ja oipea icarameguá cuera ja oicuameê Ichupe jemimêêmbŷrâ, oro ja incienso, ja mirra. 12Uperire oñemo marandú gui Ñandeyára rupi ikepe ani oyeby jaguâ Herodespe, oyeí yeby jetâme ambue tapérupi.
13Upei catu ojorire jaecuera, oyejechauca Josépe ikepe Ñandeyára remimbou jeivo: Epuâkena, eraja co Mitâme ja isŷpe, ja eroñêguajê águi Egiptope, ja epyta upepe Che jaeuca peve ndeve. Pe Herodes voí ojecaucata jina co Mitâme oyuca potávo Ichupe. 14Upei catu jae opaŷ ja opuâ, ja ogueraja pe Mitâme ja isype pyjarépe, ja oyeí Egiptope. 15Ja upepe oico omanojápeve Herodes. Upeicha oyeju jecope pe jeiuca vaecue Ñandeyára pe ñemoñeêjaré yuru rupi: Egiptogui voí ajenôi vaecue Che Raŷpe.
16Upeyavé pe Herodes ojecha ramo oñembojorŷ jague jese umi iñarandúva, ipochŷeté, ja omondo oyucapaite vaerâ umi mitâ cuera Belénpe ja oparupi iyerecuevo oîvaecuepe, umi mitâ cuimbae ombotŷŷvaecue gueteri mocôi roŷ, upe jae ojechacuaa jagueicha umi iñarandúva remimombeucue ichupe. 17Uperamo oyeju jecópe pe oyee vaecue pe ñemoñeêjaré Jeremias yuru rupi: 18Oñejendu osapucai yoava Ramape, oyajeóva ja tuvicha jasêva yoa! Rakel oyajeo jina umi imembycue reje, ja nda ipyaguapysei, ndiporiveima járeje jaecuera.
19Uperire omanoma rámo Herodes, pe Ñandeyára remimbou oyejechauca yeby Josépe ikepe oîjape Egiptope, ja jei ichupe: 20Epuânte, ja eraja yeby pe Mitâme ja isŷpe, ja terejo neretâ Israelpe. Omanombáma raé voí umi oipease vaecue co Mitâ recove. 21Upei catu opuâ voí ja oguerajá pe Mitâme ja isŷpe, ja ou ôguajêvo Israel retâme. 22Upegui, ojendú pypé oicojá jina Judea ruvicha guasu ramo Arkelao, ituva Herodes rendaguepe, okyjŷyé ojo jaguâ upepe. Upegui, oñemo marandu pypé Ñandeyára rupi, ojo pe Galilea cotyvo, 23ja ôguajê pe tetâ jérava Nazaretpe, ja upepe opyta. Upeicha oico jecope pe oyee vaecue umi ñemoñeêjaré yuru rupi: Jéra yoa vaerâ Nazareno.

1Upeguirire ou pe Juan Bautista oñemoñeê oicovo pe Judea retâ ocára rupi, 2ja jei: Peñembyasŷna peê, jiâguimajáreje oico jaguâ pe teco marangatu yvapeguarejegua. 3Cova voí upe jei jague Isaías, pe ñemoñeêjaré, jei ramo guare: Aipo osapucaiva pe ñûreje: Pemyatyrôke co Ñandeyára rapérâ! Pemôi pôrâ pe opyrû jaguâ!
4Co Juan oico vaecue iyao camello ragué cué guiguáva, ja icúacuajá mbaepígui, ja jembiúrâ jou tucú ja eira caaguŷ. 5Uperamo oñembyatypá Jendápe umi Jerusalemŷgua ja Judeaŷgua ja pe ŷJordán rupigua yoa, 6ja oñemongaraíucá iporupi pe ŷJordánpe oñemombeú pypé iñangaipágui. 7Upei catu ojecha ramo iyatyjá umi fariséo ja saducéoretá pe omongaraíjape jina, jae jei ichupecuera: Mbói rejegua peê! ¿Oiméneparaé penemboe vaecue peñeguajê jaguâ reje pe oyeyepŷ jaguâ áragui? 8Aiporamo penerembiapó toico yvá pôrâicha iya jaicha umi oñembyasŷva jecópepe, 9ja ani peimoâ iyajá peême peye jaguâ pende pyapŷpe: Abraampe catu ore roguereco ore rú ramo. Che jae peême catuetei icatujá Tûpâ Ñandeyára omoñemoña taŷra Abraampe co itá gui yepe. 10Coanga voí oñemôima pe ybyrákytîjá (hacha) pe ybyrá rapó reje. Upeicharamo, oime ramo ybyrá jiá pôrâŷva, oñekytî vaerâ, ja oyeitŷ vaerâ tatape. 11Che añetéjápe pomongaraí peême ŷpe umi oñembyasŷva rejegua recórâme. Upe ou vaerâ che rire, ipuacavé chejegui, ndaiyai yepe cheve arajá jaguâ ipŷ rejegua. Jae catuetei penemongaraíne pe Espiritu Santope ja tatape. 12Oime pe iñyrûpê oguereco ipópe ja omopôti pôrâne pe jiacue rendâgua, ja ombyatypáne pe icuipyré pe oñeñongatú jaguâme, ja ojapŷucápáne jatycue pe tatape máramo ogué ve ŷ jaguâme.
13Uperamo ou Jesús Galileagui pe ŷJordanpe, pe Juan rendape, oñemongaraí ucásévo ipórupi. 14Juan voí oyoco ichupe, oñemo jâtâvo, ja jeivo: Che catu aicôtevê añemongaraí Nde po rupi! ¿Maerâpa Nde reyu che rendape? 15Upei catu jei Jesús: Tové! Toyeyapo! Upeicha voí vaerâ ñambuayepá jaguâ jecope opambae pe teco marangatu peguârâ. Upei catu jae ombuaye pe jeivaecue. 16Ja upeicha Jesús icaraí, ja upevove osênguévo pe ŷgui, sapyaite oyepea pe yvaga rôkê Ichupe, ja Jae ojecha pe Tûpâ Ñandeyára Espiritu ogueyŷ ramo oúvo pycasuróicha, ja opyta jiari, 17ja oñejendú peteî osapucaiva yvágui jeiva: Cóva catu Che Raŷ ajayjúetéva, Che arojorŷetéva!

1Upemaramo Jesús oñeñatóî pe Espiritu rupi ojo jaguâ mombyry pe ñûme, pe mbaepochy ipya rââ jaguâme Ichupe. 2Ja oico ocaruŷreje mbaeve cuarenta ára ja cuarenta pyjaré: ja ipajápe iñembyajyi. 3Upei catu ôguajê Jendápe pe aña ipya rââjárâ, ja jei Ichupe: Nde Tûpâ Ñandeyára Raŷeté ramo, erente pe itápe toico mbuyapé ramo. 4Upei catu oñeê Jae ja jei: Oime Santa Escriturape oyee jague: Na mbuyape añopei oicové vaerâ umi ybypóra, Tûpa Ñandeyára ñeê iyurueteguigua rupi avei. 5Upemaramo pe mbaepochy ogueraja Ichupe pe tetâ marangatupe, ja omoñemboŷ Ichupe pe tûpâó iyŷvatevéjápe, 6ja jei Ichupe: Nde añeté ramo Tûpâ Ñandeyára Raŷeté, eyeity ybype. Oime voí Santa Escriturape pe oyee jague: Jae omboune Nerendape jemimbou cuerape, ja Nde yocone ipópe, anichene jaguâ reñepysangá itáreje. 7Ja jei ichupe Jesús: Oime avei Santa Escriturape oyee jague coicha: Ani rembuajéi Tûpâ Ñandeyárape. 8Upemaramo pe mbaepochy ogueraja Ichupe peteî itáatŷra iyŷvatevéva ári, ja ojechaucapa Ichupe opa mburuvicha guasu retâ tuvichacué rejeve co ybyarigua, 9ja jei Ichupe: Âmbae amêêmbáne Ndeve, Nde reñesû ramo cheve chembuetévo. 10Upei catu jei ichupe Jesús: Eyeí, Satanás! Oyee voí Santa Escriturape: Tûpâ Ñandeyára ñoitépe reñesû vaerâ, ja Ichupe añó rembueté vaerâ. 11Upei catu opoí Ichugui pe mbaepochy, ja upevove ou yvapegua cuera omoangapyjŷvo Ichupe.
12Uperire ojenduma ramo Juan oñemoî jague pe ybyracuape, Jae oyeí Galileape. 13Osê voí pe Nazaretgui, ja ojo opyta jaguâ Capernaumpe, pe tetâ pe ŷrembeŷ rejegua pe Zabulón ja Neftalim ypypegua. 14Upeicha oyeju jecópe pe oyee vaecue pe Isaías pe ñemoñeêjaré yurú rupi: 15Pe Zabulón retâ ja Neftalim retâ, pe ŷguasu rapéŷké rejeguare pe Galilea ŷJordán mboypŷrigua, umi pytaguá retâ voi peguare upea: 16umi ybypóra oguapy vaecue pytûnguŷpe ojechama raé jendŷ tuvicha, ja umi oguapy vaecuepe umi tenda iñypŷtûjápe omano vaecueicha Jae omojesâcâucáma raé ichupecuera.
17Upeguive oñypyrú Jesús oñemoñeê ja jei: Peñembyasŷ peê jiâguima járeje oico jaguâ co mburuvicha guasu yvapegua reco marangatu.
18Ja sapya, oico pypé Jae pe Galilea yguasu rembeŷ reje, ojecha mocoî cuimbaepe, Simon, jérava avei Pedro, ja tybyra Andrespe omuasâi ramo jina ipyjá ŷguasupe: jaecuera voi pirácutujá: 19ja Jae jei ichupecuera: Peyu Che rapycuéri Chemoirûvo, ja Che pomoingóne peême ybypóra pyjyjá ramo. 20Upevove jaecuera ojeya ipyjá ja ojo japycuéri. 21Uperire ojasa pypé upegui ojecha mocoî cuimbae yeby, Jacobo, pe Zebedeo raŷ, ja tybyra Juanpe, jicuaiva imbayrúpe itúva Zebedeo ndive, omyatyrô jina ipyjá cuera. Upei catu Jae ojenoî ichupecuera. 22Ja jaecuera ojeya voí imbayru ja itúvape, ja ojo japycuéri.
23Uperire Jesús oyerepá oicovo Galilea reje omboe jiconi tûpâópe cuera, ja oñemoñeê pe Evangelio pe jêrâcuâ pôrâ oútajá pe mburuvicha guasu yvapegua reco marangatu, ja omojesaîmba opaichagua mbaasŷgui, ja mbae vaígui umi ybypórape. 24Ja upeagui oico jêrâcuâ pôrâ Ichugui oparupi pe Siriape, ja oguerupá Jendápe umi ojasa vaívape opaichagua mbaasygui, ja umi oipyjy vaecue mbae ivaívape, ja mbaepochy remimbotarová cuerape, ja iñâcâ tabŷvape, ja umi jetymá pirúvape, ja Jae omojesaîmba ichupecuera. 25Ja ojo japycuéri jeta ete Galileaŷgua, ja Decapolisŷgua, ja Jerusalemŷgua, ja Judeaŷgua, ja pe ŷJordan mboypŷrigua.

1Pemaêteke ani moa peyapo pene rembiapo jecopegua caraí cuera resápe peyejechauca potávo ichupecuera. Upeicharamo, nda pejupityichene pende reco cue repŷ pende Ru yvagape oivagui.
2Upévareje pejo ramo pemeêvo tûpâmbae, ani pembopúuca turu penerenondepe oyapo jaicha umi jovámocoîva tûpâo rupi ja tapé rupi oñembueté potávo umi caraí cuera rupi. Añeté Che jae peême catuetei umichagua ojupitymanejá jecocue repy. 3Nde catu rejo ramo remeêvo tûpâmbae, ani oicuaa ndepo asú pe oyapova ndepo acatua, 4oico jaguâ co ne tûpâmbae kîrîrîjame ñemijápe, ja upeicharamo, co nde Ru, ojechava opa mbae ñemijápe oiva yepe, omeêne ndeve nde reco pôrângue repy jecope.
5Upeicha avei peñemboé ramo, ani peico umi jovamocoîcha. Umia obyá umi tûpâope ja umi tape racuá iyatŷjá rupi oñemboévo oñemboŷjápe, oyejechauca potávo umi caraí cuerape. Che jae peême catuetei umichagua ojupitymanejá jecocue repy. 6Nde catu reñemboése ramo, eikénte nde cotypype, ja embotŷ ne rokê, ja upeicha eñemboé nde Ru ñemijape oivape, ja nde Ru pe ojechava ñemijápe yepe omeêne ndeve nde recocue repy. 7Upeicha avei peñemboé ramo peina, ani pembopucu peneñemboé pene ñeêngatúgui reí umi icaraiŷvaicha, umi oimoâva oñeê jeta gui oñejendú vaerâjá. 8Ani peê peñemboyoyá jesecuera. Oicuaa voí Tûpâ Ñandeyára pende Ru mbaé mbaépa peicôtevê vaerâ peyerure mboyvé voí ichupe. 9Upeicharamo, peñemboé vaerâ coicha:
Ore Rú reiméva yvape,
Toñembueté Nde réra.
10Toñemoingó pe teco marangatu reñembotuvicha guasu jaguâme.
Toyeyapó jecópe co Ne rembipota, upe yvapeguaicha, upeicha avei co yby ári.
11Co ore rembiurâ emeêna oreve angué voí tapiaguaichante.
12Ja ejeyá reí oreve ore romoñemyrô jague Ndeve, upe ore rojeya reí jaicha ore avei umi ore moñemyrô vaecue orevepe.
13Ja ani remoingue rei ore pya raâ jaguâme, ore mboínte pe mbae ivaíva gui.
14Upeicha vaerâ voi. Peê pejeya rei ramo umi pende rapicha cuera pe penemomârâ jague, upeicha avei pende Ru yvapegua ojeya reine peême avei. 15Upeichaŷramo, pejeya reí ŷ ramo umi pende rapicha cuerape penemomârâ jague, upe pende Ru upeicha avei ndojeya rei chene peême pemomârâ jague Ichupe.
16Upeicha avei peico ramo caruŷreje arete guasujápe, ani tei peico pende rovasŷeté umi jovamocoîvaicha. Umiva omoambue jová cuera oyejechauca jaguâ rejejápe caraí cuerape ombuetéva ramo pe areté caruŷreje. Añeté Che jae peême umiva ojupitymajá pe jecocue repy. 17Nde catu rembueté ramo reina arete caruŷjape, eyeabykŷnte, ja eyovajéi, 18anichene jaguâ reyejechauca umi caraí cuerape reicó caruŷreje ramo, nde Ru ñoite pente oiva ñemijape, ja pe nde Ru ojechava ñemijape ombojecoviáne ndeve jecópe.
19Ani pembyaty peêmeguarâ voínte pene râcâteyjarâ iñongatúpyrâ co ybyari co omombajape umi tiguââ ja pe javê, ja co opobybyjape mondajá omonda jaguâ. 20Pembyaty catu pene mbaererecorâ iñongatúpyrâ pe yvagape pe ombuai ŷ jápe mbaevéichagua tiguââ terâ javê, ja umi mondajá opobyby ŷ jápe omonda jaguâ. 21Upe ne râcâteyjá oijape, upepe oimene nde pyapy avei. 22Co ñande rete rendŷva ñande resá catu. Upeicharamo, nde resá pysó pôrâ ramo, jesâcâmba vaerâ nde rete. 23Upeicha avei nde resá pysó vaí ramo, nde rete iñypytûmba vaerâ. Upeicharamo, iñypytûmba ramo upe ojesape moa vaerâ nde pyapypegua, mbaéichaguápa vaerâ co pytûeteijá? 24Ndipóri icatuva oyeyocuáiucá mocoî yárape. Upeicharamo, oñamotareŷ vaerâ peteîme, ja ojayjú vaerâ pe ambuepe, terâ oico pôrâ vaerâ peteî ndive, ja upeyave omomârâ vaerâ pe ambuepe. Peê voí ndicatui peyeyocuáiucá Tûpâ Ñandeyârape, ja upeyaveve pe teco mbaererecojá rejeguape. 25Upevareje Che jae peême ani peyepyapŷ reí jaguâ co pende recovérâ reje, pe peu vaerâ reje terâ pe peŷu vaerâ reje, terâ pende rete reje mbaépa pemonde vaerâ reje. ¿Nda tuvichavéipa ñande recové ñane rembiú gui, ja ñande rete ñande ao gui? 26Pemaêmi umi guyrai oveveva yvaga reje! Umia noñemitŷvái terâ nomonoôvái, ja noñongatúvái jendâguâme. Upeicharamo yepe, pende Ru yvagapegua omojyvâtâ ichupecuera. ¿Ja peê na pene pôrâveipa ichugui cuera? 27¿Ja máva pendejeguipa, pende pyapy pypé icatune pemboyuapŷ ipucucue reje peteî ñande yŷva pucucue? 28¿Ja maerâpa peyepyapŷ reí pende ao reje? Pemaênte umi yboty ñûmeguárejé, mbaéichapa ocacuaa? Umiva nombaapóvái, ja noipovâvái: 29upeicharamo yepe, Che jae peême pe Salomón opa iyeguaca rejeve yepe noñemondei jague peteîva umivaicha. 30Upeicharamo, pe caavó ñûmegua, coanga oico pôrâva jina ja coêramo oyeitŷ vaerâ tatacuápe, Tûpâ Ñandeyára omonde ramo cóicha, noñangareco pôrâveichepane pende reje, peê peyeroviá mîrîeteva? 31Upeicharamo, ani peyepyapŷ peyevo ¿Mbaé pipo roune? terâ ¿Mbaé pipo roŷúne? terâ ¿Mbaépe pipo royeyajoíne? 32Coa mbae reje voí umi oyejecáva umi icaraiŷva. Peêmeguarâ voí pende Ru yvapegua oicuaa pôrâ peê peicôtevêjá opa âmbae reje. 33Peyejeca raê peê co teco marangatu Jae oñembotuvicha jaguâ reje, ja pe jeco yojeipyre reje pende recorâ, ja uperire umi mbae ambue oñembo yuapŷpáne peême. 34Upévareje ani peyepyapŷ co coêramo ára peguarâ reje. Coêramo âra voínte oimene peyepyapŷ jaguâ. Jemby rei voí pe ivaiva peteî teî árape.

1Ani pecaguaí ambue reje, anichene jaguâ ocaguaí pende reje avei umi ambue cuera. 2Upe pecaguaí jaicha peê, upeicha avei ocaguaí vaerâ pende reje, ja upe pejââ jague pypé, upeapŷ ojââ yeby vaerâ peême. 3¿Mbaérejepa remaê co capiími nde ryby resápe oiva reje, ja co ybyrá poguasúva nde resápe voí oiva, nde rejechacuaai? 4¿Terâpa mbaéichapa erene nde rybype: Ejaârô! Tanojê ndeve co capiimi nde resá pe oiva, oi yave nde resápe voí ybyrá poguasuva? 5Nde rovámocoî catu co nde! Enojê raê pe ybyrá nde resápe oiva, ja upemaramo rejecha pôrâne renojê jaguâ pe capiimi nde ryby resá pe oiva.
6Ani pemeê mbae icaraí vaecue umi yaguape. Ani avei peity curé renondepe pende yeguajá, anichene jaguâ opyrû jesecuera ipŷ cuerape, ja upegui oyere pene mondoropá jaguâ.
7Peyeruré, ja oñemeêne peême. Pejecá, ja peyujune. Pejenôi ja oyepeáne peême. 8Oimerâeva oyerurévape oñemeêne, ja pe ojecáva oyujune, ja pe ojenôivape oyepeane. 9¿Máva cuimbaepa pendejegui oime itayra oyeruréva ichupe mbuyape reje, omeêne ichupe itá? 10¿Terâpa oyerure ramo ichupe pirá reje omeêne ichupe mbói? 11Upeicha ramo, peê, pende vaí ramo yepe, pemeêcuaá ramo mbae ipôrâva pende raŷ cuerape, ¿mbaéicha pipo nuné pende Ru yvagape oiva anichene nuné omeê mbae ipôrâva jeta umi oyerurevape? 12Upeicharamo, opa mbae peê peipotáva oyapo peême umi caraí cuera, upeichaite peyapo peê avei ichupecuera. Cóicha voí oyee vaecue pe Moises cuatiápe ja umi ñemoñeêjaré cuatiápe.
13Peike catu pe okê ipychiî rupi! Ipŷguasú voi pe okê ja ipŷguasú pe tapé ojova pe teco ocañyjápe, ja jeta umi oikéva upérupi. 14Ipychiî pe okê, ja ipychiîete pe tapé ojova pe tecové jaetévape, ja mbobŷ oime umi oyujúva.
15Peyererecó catu umi ñemoñeêjaré iyapúvagui oúva pene rendape iñemondéjá ovechaicha ja ipyaitépe jeco aguará guasuicha imondáva rejeguáva. 16Jiacué reje pejechacuaa ichupecuera. ¿Sapya pico ñamonoô parralá caavó jatîva gui, terâpa higoá ñuatî gui? 17Upeicha opa ybyrá racâ ipôrâva guíve jiá pôrâ, ja co ybyra racâ ivaíva jiá vaí. 18Nda iyái ybyrá racâ ipôrâvape jiá vaí jaguâ. Upeicha avei co ybyra racâ ivaívape nda iyái jiá pôrâ jaguâ. 19Umi ybyrá racâ jiá pôrâ ŷ va guive toñekytîmba, ja toyeitŷ tatape. 20Upeichavo jiacué reje pejechacuaane ichupecuera. 21Nda opa jeíva Chevei: Ñandeyara! Ñandeyara! oikéne pe tetâ yvapeguape: upévante upe oyapóva Che Ru yvape oiva rembiapoucapŷ. 22Oimene jeta jei vaerâ Cheve upe jaárape: Ñandeyara! Ñandeyara! ¿no roñemoñeêipa raé co Nde rérape? ¿ja Nde rerape voípa ndo roityi raé mbaepochy? ja ¿Nde rérape pa ndo royapoi jeta mbae guasu? 23Ja uperamo aicuaaucáne umivape cuera: Máramo Che nda poicuaai raé. Peyeóinte Che jegui, peê mbaevaí apojá cuera.
24Upeicharamo oimeraêva ojendu vaecue co Che ñeê ja oyapo vaecue jecópe, amboyoyáne ichupe peteî cuimbae iñâcâ pôrâva reje, omopuâ vaecue joga pe itá jâtâva ári. 25Joá ama ja tŷguasu pe ŷ, ja oipeyú jâtâ pe ybytú ja oyapipá pe óga reje ja ndoairi oñemoî jague reje japó pe itá jâtâva ári. 26Ja oimeraêva ojendú vaecue co Che ñeê ja ndo yapoi vaecue, amboyoyáne ichupe peteî cuimbae itabyva reje omopuâ vaecue joga yby cuí ári. 27Joa ama ja tŷguasú pe ŷ ja oipeyú ybytú ja oyapí pe oga reje, ja joá voí, ja oñembuaipá oyaparópaite.
28Upei catu jeipámaramo Jesús coa ñeê, ojecharâmô yoa opytávo umi ybypóra pe jemimboe reje. 29Jae voí oporomboe oicóvo ichupecuera iya jáva reje jecópe ichupe, ja nda umi escriva iñarandú reíva cueraichai.

1Uperire ogueyŷma ramo pe itáatŷra ári gui, jeta oime ou japycueri umi iyatŷva jicuai. 2Uperamo sapya ou avei peteî leproso iyaípáva, ja oñesû Ichupe jeivo: Che carai, Nde reipota ramo, Nde puacá che mopôtimba jaguâ. 3Ja Jae oipysó ipo ja opocó jesé, ja jei: Che aipota. Ta ne pôtínte! Ja upevove jesâimba iyaí vaí gui. 4Upei catu jei ichupe Jesús: Maêke! Anike remombeu avavépe! Terejónte, eyejechauca pe paípe, ja eicuameê pe Moises oguerúrucá vaecue, oyecuaáucá jaguâ opávape co ne resâimbámajá.
5Uperire oikévo Jesús pe Capernaumpe, sapya ou Jendápe peteî mburuvicha oyerurévo ichupe, 6ja jeivo: Che carai, oime che rembiguai iyapá oñenó che rogape jasy eterei chejeguí. 7Ja Jae jei ichupe: Yajante amojesâi jaguâ ichupe. 8Ja oñeê pe mburuvicha jeivo: Che carai, che che poriajú eterei! Nda iyái cheve Nde reiké jaguâ che roga capií guŷpe. Erentena cheve peteî ñeêmínte, ja che rembiguai jesâimane. 9Che voí avei che jae caraí mburuvicha ambue po guŷpe, ja che areco che po guype che rembiyocuai cuerape, ja che jae ramo cóvape: Terejó! jae ojo voí, ja pe ambuepe: Eyo! jae ou voí, ja che rembiguaipe jae ramo: Eyapo cóva! jae oyapo voí. 10Upei catu ojenduma ramo Jesús pe jeiva ojecharâmô, ja jei umi oúvape jicuai japycueri: Che jae peême catuetei nda Israelpe yepei ndayujui jague peteî oyeroviaitévape cóvaichagúa. 11Che jae peême jeta jaguâ ou cuarajy resê guivó ja cuarajy reike guivó oguapy vaerâ Abraam ja Isaac ja Jacob ndive pe tetâ yvapeguape. 12Upegui pe tetâ yvapegua ray rângue moa oñemombóne ocape pytûnguype, pe tasê ja táîñeê jaguâme. 13Upei catu Jesus jei pe mburuvichape: Terejonte, reyeroviá jagueicha, toyeyapo ndeve. Ja upevove jesâimba pe tembiguai.
14Uperire ou Jesús Pedro rógape ja ojechá jembireco sŷ oñenó jupápe âcânundu rejeve. 15Ja Jae opoco ipo reje ja oyei voi iñâcânundu, ja opuâ voi jae ja oyeyocuáiucá Ichupe. 16Ja caaruma jina ogueru Jendápe jeta umi mbaepochy remimbotarovápe, ja Jae oity umi mbaepochype iñeê reje, ja omojesâimba umi ojasa vaivape guive. 17Upeicha oico jecópe oyee jagueicha pe Isaías ñemoñeêjaré yurú rupi: Jae voínte oñembo pítuá ñande pítuá jaicha, ja oyaŷby oicovo ñane mbaasŷ pojyi gui.
18Uperamo ojecha pypé Jesús iyatyjá umi jicuaiva iyerecuéreje, jei ojasa jaguâ pe yguasu mboypŷri. 19Upeyaveve ou Jendápe peteî iñarandúva ja jei Ichupe: Nde, ore mboejára, taja che Nde rapycuéri Neîrû ramo mamo rejo jaguâme. 20Ja jei ichupe Jesus: Umi aguarái oguereco icuararâ, ja umi guyra ovevéva oguereco jaitŷrâ. Co Caraí Raŷ mante ndoguerecoi omboyecó jaguâme iñâcâ. 21Ja oime ambue jemimboerâ avei jeivaecue Ichupe: Che caraí, tajamina raê añotŷ jaguâ che rúpe. 22Ja jei ichupe Jesús: Eyo Che rapycuéri, ja Ejeyánte umi omano vaecueichaguape toñotŷ umi oyejegua omano vaecuepe.
23Upei catu Jae oyupi pe mbayrúpe ja jemimboe cuera oyupi japycuéri. 24Ja sapyaite joá ybytú jâtâ ja oñemomŷi tuvicha pe ŷguasu ja pe ŷ pochy oyajoí moa imbayrú, ja Jae opyta oké jina. 25Upei catu jaecuera oñemboyá Jendápe ja omombaŷ Ichupe jeivo: Carai, ore pytyvôna! Roime vaíma! 26Ja Jae jei ichupecuera: ¿Mbaéichapa pende pya mirî, peê peyeroviaŷva? Upei catu opuâ voí ja oyaó pe ybytúpe ja pe ŷguasupe, ja sapyaite ára pôrâ yebŷma. 27Ja umi cuimbae cuera ojecharâmô, ja jei: ¿Mbaévapa co carai? Ybytú ja ŷguasu yepe oyapo Jae jeiva!
28Upei catu ôguajêma ramo mboypŷri, umi gadareno retâme, ou ojuvaitîvo Ichupe mocoî cuimbae mbaepochy remimbotarová osê oúvo umi oñeñoty renda gui ipochŷ eterei, ndicatui jaguâicha yepe avave ojasa upe tapé rupi. 29Ja sapyaite osapucai jeivo: ¿Maerâpa reyú oreve Nde Tûpâ Ñandeyára Ray? ¿Reyú pico coápe ore muanguecóivo ore áraŷme? 30Sapya oime mombyrymi upegui peteî curé atŷra ocarúva jicuai, 31ja umi mbaepochy oyerure ichupe jeivo: Ore reity ramo Nde, ore moingué catu umi curé atŷra pypé. 32Ja Jae jei ichupecuera: Tapejónte! ja osê voí ja oiké umi curé pypé. Ja sapyaite pe curé atŷra oyeitypá yoa pe itá yvatéva ári gui pe ŷguasúpe, ja joŷguŷpá pe ŷpe. 33Upei catu umi curé rerecuácué oñeguajêmba, ja ojo pe tetâme, ja omombeupá umimbae pe oyeju vaecue umi mbaepochy remimbo tarova vaecuepe. 34Upei catu osêmba pe tetâmegua yoa ojuvaitîvo Jesúspe, ja ojecha ramo Ichupe oyeruré ruré Ichupe oyeí jaguâ jetâgui.