cat,Catalán
Encara que el mariner no puga veure les estrelles o el port, la brúixola pot. Encara que siga una nit negra, el cel ennuvolat, el far assenyala el camí al port, l’entrada a terra. Hi ha fars però, que no assenyalen camins als mariners. A les ciutats amb mar, sempre pots trobar fars antics que ara decoren un paisatge que ha canviat molt en poc de temps.
Els passejos amb mar solen incloure el port, les instal·lacions remodelades, el museus marítims, els vaixells, les drassanes. Hi ha, aquí, cada cop menys lloc per als barcos menuts de pesca, i cada cop més, reformes als espigons, zona de pesca esportiva, llanxes, gastrobars, terra i blocs de ciment per guanyar la partida a la mar. Passejos vora mar entre faroles i plantes de jardí, palmeres en filera, pistes, bancs de fusta o de pedra, gronxadors i maquinària per exercitar músculs i articulacions. Quioscs, taules de ping-pong, guinguetes. Camins que passen al costat de fars remodelats.
Hi ha imatges que se’ns presenten com a paradigmes del que fou i ja no és, del pas del temps i de la intervenció humana: un far que no il·lumina, avisa ni guia els mariners, un far enmig de terra, és un bon exemple d’això.
El far del moll d’Aragó del port de Tarragona va deixar de funcionar als anys noranta i a poc a poc ha quedat tapat per les fàbriques, les grues del port. El pots veure, inutilitzat, des d’una golondrina que et passeja per dins del port, t’assenyala els pantalans, les peces per a les construccions submarines, els barcos de bestiar, els vaixells de descàrrega d’automòbils, les sitges, el pont llevadís i de sobte, apareix mig amagat, poc important, a sota de dues palmeres, el far que van construir a principis del segle dèneu. El far, com els bocois que veiem a les fotografies del moll de costa de Tarragona han passat a la història en blanc i negre.
Les illes compten amb ciutats i ports d’una altra mena, petjades profundes d’històries de terra enmig dels oceans. Quilòmetres enllà, enmig de l’Atlàntic hi ha un paisatge lunar amb un far que tampoc guia, sense llum, inutilitzat. Capelinhos és un apegat que va anar apareixent entre el 1957 i 1958 fruit d’una sèrie d’erupcions volcàniques i que té aspecte d’un desert lunar a prop d’un mar extraterrestre.
L’erupció començà a un quilòmetre de la punta nord-est de la illa el 27 de setembre del 1957. Caigueren grans quantitats de cendra transportada pel vent a la part occidental de l’illa i va afectar molts camps. Al llarg dels mesos, ocorregueren istmes i erupcions volcàniques que cobriren de magma la zona. S’alternaren bombes volcàniques amb colades magmàtiques. El far quedà suspès entre l’abans i el després. La fegresia do Capelo, d’on li ve el nom a la nova terra de l’illa, va quedar fortament afectada, llocs i cases evacuades, camps agrícoles coberts per cendra; en resum, el quaranta per cent de la població activa de l’illa va marxar per falta de feina, van abadonar camps i barcos baleners i hi hagué un desplegament de recursos humans i monetaris per part del govern portugués, amb ajuda dels Estats Units, per restaurar la zona. L’episodi volcànic va acabar l’octubre del següent any, l’any 58.  Es va témer durant uns mesos que la sismicitat afectara la zona central de l’illa, amb una forta erupció a Caldeira, on ja hi havia hagut una petita explosió a meitat de maig. El 14 de maig del 1958 s’enregistraren més de 400 sismes en una illa no més gran que l’illa de Formentera.
«A erupção foi caracterizada por duas fases principais, uma fase submarina (ou surtseiana), caracterizada pela emissão de cinzas vulcânicas e vapor de água e uma fase subaérea que alternou entre períodos mais explosivos, com a emissão de bombas vulcânicas, e períodos mais efusivos , aos quais se associa a emissão de escoadas lávicas.»
El far dels Capelinhos, farol en portugués, queda enmig d’aquest paisatge marcià de terra nova. El van construir a finals del segle dèneu i l’obra va acabar, segons els escrits, al 1903. El que hi ha ara, i és visitable, és una restauració de les runes que en van quedar d’aquella catàstrofe natural. A metres de la vora de la mar, en un lloc on sovint fa vent i on els grans de sorra et ratllen els vidres de les ulleres o et fan pessics a la pell de la cara, al costat d’un centre d’interpretació de la zona que van construir sota terra per conservar el paisatge. L’obra del museu és de Nuno Ribeira i és espectacular. Recorda l’interior d’un cràter volcànic, amb un gran pilar tronco-cònic. El far era l’únic, abans de l’incident, que tenia senyal sonor a les Açores. L’erupció dels Capelinhos fou la segona erupció que va ocórrer a l’illa de Faial des que fos habitada; la primera havia ocorregut uns tres-cents anys abans.
El far ocult a Tarragona no és visitable. Amb la restauració, van col·locar un sistema d’il·luminació que il·lumina la costa, el Serrallo i el moll de costa, el perfil de la ciutat, des de la mar, cap a l’interior. Fars que miren a terra.
Per no confondre els navegants, el far té una cortina que tapa aquesta llum cap a la mar. Al llarg dels anys, des de la provisionalitat de l’inici de la il·luminació del port a finals del segle XVIII fins a la demolició parcial i la inutilització, la història del far és la història d’una ciutat i d’una societat. La construcció definitiva, amb disseny de l’enginyer Lloberes, s’il·luminà el 1923. Des de la pàgina del port de Tarragona ens expliquen com van canviar el sistema d’il·luminació per atendre les queixes dels mariners que demanaven més definició per identificar el far des de la llunyania.
A poc a poc, amb les remodelacions del port, el far queda dins de terra, al moll, ja no marca cap extrem. Per això, a 1978, recupera el color primitiu, el blanc, perquè  ja no pot ser el verd que marca l’extrem del port.
El far s’abandonà el 1990, el darrer farer, ja anomenat tècnic, deixà l’habitacle i la cura del far. Les contínues ampliacions del moll d’Aragó, i en aquest cas, cap erupció volcànica, fou que l’edifici deixara de tindre utilitat. Mentre que el far açorià queda inutilitzat amb la terra nova apegada a l’illa durant uns mesos, el far tarragoní tingué la durada, més o menys, d’uns setanta anys. Un segle de canvis que a escala humana també és un canvi accelerat, amb substitucions de paisatges i de llums que podem veure al llarg d’una vida. El far del moll d’Aragó si té el sistema d’il·luminació ja és ornamental. El que fou útil ara és ornament.
Al llibre sobre les Açores, Antonio Tabucchi confessava que si el pescador de Faial que ara li explicava tantes coses i que havia acceptat que l’acompanyara a la mar (una barca menuda i una matinada de boira), sabera que només hi estava interessat perquè pertanyia a un món que es moria, el deixaria abandonat, nàufrag enmig de l’Atlàntic. I amb raó, Tabucchi.
Hi ha arbres que semblen inabastables. Arbres que potser només podries comprendre la seua mida si els escalares. Amunt, fins asseure’t a les branques i penjar la vista als branquillons, a la fusta, a les fulles i mirar el cel des de les altures. És una mida i un temps diferent. Els arbres de més de cent metres, els que viuen centenars o milers d’anys. Lo Parot, l’olivera mil·lenària a Catalunya o el pi Old Man, també anomenat  Matusalem, als Estats Units, un dels éssers vius més vells del món. L’aigua que puja metres i metres des de l’arrel fins a la capçada. Els arbres monumentals i singulars[i]. Molts arbres, per no dir tots, que marquen rècords tenen nom propi, no són pins ni oliveres ni sequoies, el fet monumental sembla que els hi ha fet assolir una fita més en el grau d’entitat i els diferenciem amb un nom.
El General Sherman, una sequoia gegant del Parc Nacional de les Sequoiesa Califòrnia, té una circumferència de 23,7 metres a 1,5 metres sobre el nivell del sòl. Les sequoies són dels arbres més grossos del planeta. Si un adult estén els braços a banda i banda, arriba al metro i mig, calen més de deu persones per encerclar el tronc d’aquest general. Fa anys que aquest arbre comptava amb el rècord de l’ésser viu més alt del món. Després, n’aparegueren d’altres. Una espècie d’eucaliptus, els eucaliptus gegants originaris d’Austràlia i Tasmània, Eucalyptus regnans, que poden arribar a tenir més alçada. Un eucaliptus d’aquesta espècie, anomenat l’arbre de Fergurson, segurament feia més de 130 metres a inicis del segle XIX. Però els eucaliptus són arbres de creixement ràpid, poden créixer un metre cada any, i el tronc és més feble que el de les sequoies; es desconxen fàcilment.
Des del 2007 el títol de l’arbre més alt el té una altra sequoia. Hiperió naix a Califòrnia i és una sequoia roja (i no gegant, com el General). El tità de la mitologia grega ens observa des de les altures: uns 117 metres de matèria viva en vertical.
Escriu Hoare a Leviatan o la balena, que el cervell humà no pot comprendre les mesures realment d’una balena blava o d’un catxalot. Ens hi podem aproximar. Veure aquest arbre ha de ser semblant a l’experiència de veure el llom i l’aleta caudal d’una balena a la mar. Inabastable. Els botànics que estudien els arbres a les selves amazòniques reconeixen els arbres pel tronc. Hi ha vida que no l’abasta l’ull humà, de petita o de gran. No cal anar a Califòrnia per veure sequoies gegants. El vertigen de les (des)mesures és a tocar de casa.
Si t’acostes al Montseny, només baixar de l’autobús del parc natural, a prop del llac de Santa Fe, t’atures davant la desmesura i l’estranyesa. Enormes i inabastables, tres sequoies originàries de Califòrnia. Per què hi ha aquests arbres que no són ni alzines, ni roures, ni sureres, ni pins? Què hi fan?
Durant els segles anteriors, ja s’hi havia fet ús tradicional dels recursos naturals de la muntanya del Montseny: explotacions de metall com l’argent i el plom, obtenció de pegues, brees i quitrans per a calafatar barcos i l’aprofitament forestal tradicional dels arbres autòctons. Sobretot és durant el segle XVIII, escriu Martí Boada al seu llibre El Montseny, cinquanta anys d’evolució dels paisatges, que hi ha una forta explotació ramadera i forestal del massís i degut a aquest (sobre)ús, la regressió del bosc. Però, per què hi ha sequoies autòctones de Califòrnia a una de les muntanyes més altes de Catalunya? Tot començà, d’alguna manera com els jardins botànics, per l’ús medicinal.
Torne a citar a Martí Boada: La gènesi de la introducció de coníferes exòtiques al massís té molt a veure amb la figura de Jaume Bofill i Salarich, del mas pairal de ca l’Herbolari de Viladrau, que fou apotecari de cambra de Ferran VII. La seva activitat el portaria a iniciar la plantació d’espècies exòtiques, no tant per raons de tipus forestal sinó més aviat per interessos mèdics i apotecaris.[…] Així, de la seva època procedeixen els primers exemplars d’avet de Douglas (Pseudo-tsuga menziesii) i la sequoia gegant (Sequoiadendrongiganteum), que trobem al Montseny.
Més tard, i aquí ve el motiu de per què trobem aquestes tres sequoies quan baixem de l’autobús del parc, hi ha plantacions d’arbres exòtics lligades a les segones residències de burgesia urbana que primer van entendre llur plantació com a ornament del jardí de les antigues masies. Hi ha moltes segones residències al Montseny i amb elles, continuà la introducció d’arbres al·lòctons:  l’avet roig,  el pinsap, l’avet groc, l’avet del Caucas, la sequoia roja.
Les coníferes gegants de Santa Fe són de la mateixa espècie que el General Sherman, Sequoia dendrongiganteum, sequoies gegants, i estan lligades a Can Casades, una casa modernista construïda al 1900 com a residència d’estiu. Segurament al cap de pocs anys de construir aquella casa, la família va plantar les sequoies. Ara l’edifici és un centre d’informació del parc natural. El seu jardí, part de la muntanya, començà amb aquestes sequoies? En realitat, en van plantar quatre i no tres, a una la va matar un llamp.
No pots abraçar les sequoies a Santa Fe. T’hi agafes a l’escorça fibrosa i mires cap a dalt: superen els quaranta metres d’alçada. Per evitar l’efecte de nous llamps, es troben a més de mil metres del nivell del mar, tenen com parallamps a les capçades. L’aigua recorre quaranta metres en vertical. Les tres sequoies haurien de viure anys i panys.
A Amèrica del Nord hi ha sequoies travessades per carreteres, sequoies que ni vint persones agafades, amb els braços ben estirats, les envolten. Poden viure milers d’anys. L’escorça és gruixuda i plena de tanins que els protegeixen dels insectes i dels incendis. Perquè com la surera, les sequoies estan adaptades al foc. Tanmateix, l’estrès hídric continuat i l’augment de la població de certs insectes, fa més vulnerables les sequoies. Enguany, en un article al The Guardian, parlaven de com morien per la combinació letal de sequera, foc i atac d’escarabats. «Haurien de durar, almenys, cinc-cents anys més», diu l’encarregada del benestar de les sequoies de dos parcs nacionals americans.
Les urbanitzacions i desforestacions, la falta de protecció al usos tradicionals de la muntanya, han canviat la periodicitat del foc i moltes de les plantes adaptades a aquest fenomen natural no n’estaven preparades. Els hi ha faltat temps.
[i] L’adjectiu monumental s’aplica específicament als arbres que compten amb la figura de protecció que varia d’una administració a altra. En essència, arbre monumental i singular és el mateix. Arbres que destaquen del conjunt per raons culturals, paisatgístiques, etc.
Creuem el Duero. Passem a l’altra riba pel pont Dom Luis I. Cotxes, tramvies i vianants. Des de fa uns anys arriben més turistes a la ciutat. Ho diuen els habitants i les parets: Dear tourist, minimum wage 58o euros /1 room flate to rent in Portugal 400 euros or more/ Ask your recepcionist how does (s)he live? Porto és una ciutat decadent [1] i sorprenent [2], i des de fa uns anys, com altres ciutats europees, viu immersa en el procés de turistificació.
Encara que el pont està ple de gentada, les fotos no treuen les motxilles ni mans subjectant altres mòbils: enfoquen els cellers, el perfil sense anivellar de la ciutat, les escales empinades que baixen al riu, els vaixells que voregen el riu i d’on pengen banderoles i sona una veu que explica la història d’un riu navegable. Centenars de turistes cap als cellers de vora riu, a Vila Nova de Gaia, molts amb nom anglés, senyal de la història de la creació i aprofitament d’un vi. Hem vingut per això, per saber-ne més d’una història on es barregen les nacions i la microbiologia.
La pregunta és senzilla: per què el vi de Porto és dolç?
I la resposta necessita d’una mica d’història i de microbiologia perquè, com passa amb les majories de coses, un fet s’explica, no ja des de diferents vessants del saber, sinó amb la conjunció de.
Al segle XVII, les relacions tenses entre França i Anglaterra, amb prohibicions i restriccions al comerç del vi, feu que els comerciants anglesos buscaren nous llocs on aconseguir vi. Els mercants anglesos ja eren a Porto des del 1600. Trobaren que la regió de l’Alto Douro produïa un vi que podien aprofitar per a les boques dels conciutadans. Una regió àrida, càlida, amb un paisatge escarpat i de terra poc fèrtil, amb  pissarra i esquist lliurava un vi robust i amb cos. El tranport, però, no seria fàcil: van haver d’utilitzar els vaixells (anomenats barcos rabelo, de fons pla i vela quadrada) i navegar el riu Duero fins a la ciutat portuària. Aquesta és la raó perquè el vi que naixia a les ribes del riu Duero, a més de vuitanta quilòmetres de la costa, agafà el nom de la ciutat del nord de Portugal.
El vi de Porto encara no era com el coneixem avui en dia: normalment, encara que hi ha també blanc, l’imaginem com un líquid granat, espès i dolç, servit per a les postres. És al segle XVIII quan els anglesos començaren a exportar-lo i perquè no s’acidificara durant el viatge fins a les illes britàniques, afegiren una mica de brandi al vi. Aquesta addició d’una mica d’alcohol al vi una vegada acabat el procés de fermentació no seria, però, el que definiria el vi de Porto. És, més bé, el fet que la fermentació s’ature abans per l’addició d’alcohol vínic. Aquest procés, anomenat fortificació del vi, es popularitzà a la segona meitat del segle XVIII i sobretot al segle XIX. Gràcies a l’alcohol afegit abans de deixar finalitzar la fermentació, el sucre del raïm no es transforma totalment en alcohol.
Com diuen al web de l’Insituto dos Vinhos do Douro e Porto, el vi de Porto és un vi licorós produït a la regió demarcada del Duero sota condicions derivades de factors naturals i factors humans.
Els cellers de Vila Nova de Gaia ara ofereixen tours per a turistes en anglés i portugués i un programa complet de nits de fados amb tast de vins. Tots tenen terrasses per als visitants que només volen gaudir de la dolçor granat. La gentada camina a prop de les taules amb alemanys, italians, japonesos, sota un cel plomat i els para-sols amb el nom del celler escrit en lletres grosses. Fem una foto: el cel és el peu d’una copa amb un raig de vi. Quan tornem a l’hostal, però, amb una ampolla de Porto comprada al supermercat, no preguntarem a la recepcionista com viu (amb un sou baix i un lloguer alt). Factors humans.
Imaginem a Indiana Jones entrant en un bar, però no en un antre qualsevol sinó en un situat a la frontera de Sibèria. Ara bé, Indiana no és cap ximple i s’adona que alguna cosa no quadra: hi ha gent molt rara en aquell lloc. Un d’ells té tatuatges que l’identifiquen com un soldat d’elit rus, un altre dels parroquians mira a tothom intentant endevinar les intencions dels altres i, finalment, el més desconcertant de tots ells és un senyor que sembla un acadèmic que no ha provat l’alcohol en la seva vida —creieu-me, un bar a la freda Sibèria no és lloc per a un abstemi—.  Indiana no triga en adonar-se de la situació i de sobte s’acosta al personatge amb pinta d’acadèmic, fa un acudit en rus que ningú més pot entendre i es destapa tota la història. Ara és obvi que un equip de gent malvada està buscant el mateix tresor que el nostre heroi, així que tot seguit es forma una baralla que fa volar tots els mobles del bar.
Si analitzem la situació podem treure, encara que sembli mentida, una reflexió intel·ligent. Indiana Jones s’adona que alguna cosa va malament en veure a tota aquesta gent que, en teoria, no hauria de ser-hi. És a dir, observant el context d’una situació i la diversitat de gent podem deduir què està passant. Això és una cosa que vivim en la nostra vida diària i, com no podia ser d’altra manera, també és el fonament per a moltes tècniques científiques que se centren en l’estudi de la diversitat.
Per exemple, una de les aproximacions que està revolucionant el món de la microbiologia és l’estudi de la diversitat bacteriana mitjançant noves tecnologies. No sé si em creureu però el nombre de cèl·lules que té aproximadament el vostre cos és de cent bilions, però el més sorprenent no és això, sinó que el nombre de bacteris presents en l’intestí és deu vegades superior. En el vostre cos hi ha més bacteris que cèl·lules humanes! Així que ja us podeu imaginar la gran diversitat que pot haver-hi en aquesta gegantina quantitat de bacteris. I ves amb compte estimat lector, no corris a rentar-te de forma compulsiva al bany, ja que aquests bacteris són part fonamental del teu organisme i sense ells moriries. Ara bé, el que fa gent com Daniel Martínez, investigador científic en el FISABIO (Fundació per al foment de la investigació Sanitària i Biomèdica) és estudiar quina relació pot haver-hi entre l’estat de salut d’un individu i la diversitat de bacteris que viuen dins d’ell.
En la nostra història del principi Indiana Jones només havia de mirar les cares de la gent i veure qui estava de sobres en aquell lloc, però ni tan sols el nostre heroi del fuet i el somriure seductor podria detectar a gent estranya entre mil bilions de persones. És per això que per a fer aquest tipus d’estudis de diversitat Daniel Martínez utilitza tècniques de seqüenciació massiva, però, en què consisteixen exactament?
Imaginem el nostre ADN com una immensa biblioteca amb milions de llibres de cuina, cada un té informació sobre com fer receptes tal com el nostre ADN té informació per fer-nos a nosaltres. Ara bé, tornant a la nostra biblioteca imaginària en ella podem trobar llibres amb receptes per cuinar qualsevol plat, des d’un saborós cous-cous a la llimona a un okonomiyaki japonès. Imaginem que volem copiar totes les receptes de la biblioteca: podríem posar una persona a fotocopiar els llibres però trigaríem tota una eternitat, així que el que podríem fer és posar a mil persones a fotocopiar.
Les tècniques de seqüenciació massiva que utilitza Daniel s’assemblen molt al nostre exemple de la biblioteca. Si en comptes de llibres de cuina parlem de bacteris, i en comptes de receptes parlem de gens. El que fa aquest investigador és llegir els gens que tenen tots els bacteris dins d’un intestí humà i saber a quin bacteri pertanyen, de la mateixa manera que si trobéssim una recepta d’okonomiyaki sabríem que pertany a un llibre de cuina japonès. Això ens porta al fet que Daniel, gràcies a les tècniques de seqüenciació massiva i al seu ordinador, pot saber quins bacteris hi ha dins d’un intestí.
Ara ve la part més interessant. Moltes malalties poden estar relacionades amb el tipus de bacteris que viuen al nostre cos de manera habitual, o almenys això és el que intenten demostrar en el grup on investiga Daniel. Patologies com la Malaltia de Crohn o la Síndrome de l’intestí irritable semblen estar fortament influenciades pels bacteris intestinals. Aquests científics volen aconseguir veure si hi ha relació entre quins bacteris tenen les persones i la presència de malalties. Però, per a què ens serveix tot això?
Potser les causes d’algunes d’aquestes malalties estiguin directament relacionades amb els tipus bacterians que viuen a l’intestí, i si aconsegueixen veure si aquesta relació és real comprendrem molt millor aquestes malalties, i d’aquesta manera els científics estaran més a prop de la seva curació.
Així que ja veieu, de la mateixa manera que Indiana Jones pot saber-ho tot mirant la cara d’uns quants parroquians de bar, investigadors com Daniel Martínez també podran algun dia saber-ho tot mirant dins dels nostres intestins. I tot això passa aquí, a centres d’investigació científica que estan a pocs quilòmetres de vostra casa.